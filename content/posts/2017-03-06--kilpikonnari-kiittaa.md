---
title: Kilpikonnari kiittää
category: Opiskelu
cover: sarjakuva.jpeg
author: Pietari Nurmi
---

Kognitiotieteen siirryttyä humanistiseen tiedekuntaan vuodenvaihteessa psykologian oppiaine siirtyi lääketieteelliseen tiedekuntaan. Siirtymät ovat tässä vaiheessa vielä hallinnollisia eli molempien aineiden opiskelijat hengailevat edelleen enimmäkseen Siltavuorenpenkereellä yhteisen katon alla. Varsinainen “asumusero” on edessä viimeistään loppukesästä ennen uuden lukuvuoden alkua. Kognitiotieteen ainejärjestö Intelligenzian ja psykologian ainejärjestö Kompleksin välit ovat olleet tähän asti lämpimät: yhteisiä tapahtumia on järjestetty lähielon aikana paljon ja opiskelijat tapaavat edelleen toisiaan jatkuvasti yhteisillä kursseilla ja niiden ulkopuolellakin. Lähitulevaisuudessa ainejärjestöjen suhteesta tulee fyysisesti kaukosuhde, mutta yhteistyö varmasti jatkuu tulevaisuudessakin.

Viime viikolla konnarisydämemme täytti lämpö, kun huomasimme viimeisimmässä Kompleksi-lehdessä julkaistun konnareiden ja psykojen yhteistä matkaa juhlistavan Arvi Teikarin mainion sarjakuvan! ❤ Kompleksi: kiitos yhteisistä vuosista, imartelevasta sarjakuvasta ja onnea vielä kerran näin 70-vuotisjuhlienne jälkimainingeissa! Intelligenzia jää kaipaamaan yhteisiä aikoja Siltavuorenpenkereellä. Saimme Arvilta ja Kompleksi-lehdeltä luvan julkaista sarjakuvan myös täällä Homunculuksessa.

![](https://cdn-images-1.medium.com/max/3344/1*k3aMkDa_KOoTL2txiadVTw.jpeg)

![Arvi Teikari](https://cdn-images-1.medium.com/max/3400/1*zlVe5PVqkpUdUZe-nckZUg.jpeg)

(Koko uusimman ja vanhemmatkin Kompleksi-lehdet voit lukea Kompleksin nettisivuilta [täältä](http://blogs.helsinki.fi/jrj_komp/kompleksi-lehti/).)
