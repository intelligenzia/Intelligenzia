---
title: Kognitiotiede
---

Kognitiotiede on tieteenala, joka tutkii mieleen ja aivoihin liittyviä tietoilmiöitä, kuten havaitsemista, oppimista, muistia, ajattelua, kieltä ja käsitteitä. Yhteistä kognitiotieteen tutkimille ilmiöille on, että niitä kaikkia voidaan pitää älykkään informaation prosessoinnin muotoina. Nämä perinteiset tutkimuskohteet, kuuluvat myös lähitieteenalojen kuten psykologian, neurotieteen, filosofian ja kielitieteen tutkimuskohteisiin. Kognitiotieteelle omaleimaista on pyrkimys luonnontieteelliseen ja matemaattiseen täsmällisyyteen ilmiöiden mallintamisessa. Kognitiotieteen yhteys tekoälyyn ja tietojenkäsittelytieteeseen onkin perinteisesti kiinteämpi kuin lähialoilla. Tutkimus perustuu empiirisiin luonnontieteellisiin tutkimusmenetelmiin, kuten behavioraalisiin kokeisiin ja neurotieteiden metodeihin, sekä laskennalliseen ja matemaattiseen mallintamiseen. Vaikka pääpaino on usein aikuisen ihmisen kognition ja hermostollisten taustamekanismien tutkimisessa, myös kognitiivisen kehityksen, muiden eläinten kognitiivisten toimintojen ja keinotekoisten järjestelmien informaation prosessoinnin tutkiminen kuuluvat kognitiotieteen piiriin. Kognitiotieteen alaan luetaan myös monet mielenfilosofian, psykologian filosofian ja tekoälyn filosofian välimaastoon asettuvat suuret kysymykset kuten:

> > Miten ihmisaivojen muodostama kuva ulkomaailmasta eroaa objektiivisesta fysikaalisesta todellisuudesta? Mikä on näiden suhde?
>
> > Miten tietoisuus ja mentaaliset sisällöt toteutuvat aivojen hermofysiogisissa ja laskennallisissa mekanismeissa?
>
> > Miten ihmisen evoluutio on johtanut siihen, että ihmisaivoista on kehittynyt sellaiset, että ne käsittelevät tietoa juuri tällä tavalla? Miksi biologisista hermosoluista koostuvat aivot pyrkivät ja miten ne kykenevät hankkimaan tietoa ulkomaailmasta, kielestä, tai vaikkapa maailmankaikkeuden synnystä joka tapahtui miljardeja vuosia sitten?
>
> > Missä ihmismielen tai koneen tietokyvyn rajat tulevat vastaan? Onko täysin ylittämättömiä rajoja edes olemassa? Ovatko ihmismielen ja mekaanisten koneiden tiedonkäsittelyn rajat yhtenevät, vai eroavatko ne jotenkin?

## Opiskelu

Helsingin yliopistossa kognitiotieteen kandi- ja maisteritason opetusta annetaan vuodesta 2017 alkaen humanistisessa tiedekunnassa osana [kielellisen diversiteetin ja digitaalisten menetelmien (LingDA)](https://www.helsinki.fi/en/programmes/master/linguistic-diversity-in-the-digital-age) koulutusohjelmaa (WebOodissa kurssikoodit LDA-C ja KIK-KK). 2020 alkaen kognitiotiedettä voi lukea pääaineena uudessa Linguistic Diversity and Digital Humanities (LingDig) -koulutusohjelmassa. Kognitiotieteen tieteenala ja sen piirissä toimivat tutkimusryhmät kuuluvat vuoden 2018 alusta uuteen [digitaalisten ihmistieteiden osastoon (DDH)](https://www.helsinki.fi/fi/humanistinen-tiedekunta/tutkimus/tieteenalat/digitaaliset-ihmistieteet). Katso lisää [Opiskelu-välilehdeltä](http://intelligenzia.fi/opiskelu), [kognitiotieteen opetussivuilta](https://wiki.helsinki.fi/x/hicGBQ) tai [kognitiotieteen kotisivuilta](https://blogs.helsinki.fi/cognitive-science/).

## Historiikki

Kognitiotiede aloitti toimintansa usean oppiaineen yhteisenä koulutusohjelmana 1980-luvun lopulla. Se on sittemmin kehittynyt itsenäiseksi oppiaineeksi seuraavien vaiheiden kautta. Läheistä yhteistyötä on tehty koko ajan psykologian oppiaineen kanssa.

**1988** Kognitiotieteen koulutusohjelma perustetaan. Ensimmäiset kognitiotieteen opiskelijat (n = 5) aloittavat humanistisessa tiedekunnassa. Opetuksen järjestävät yhdessä psykologian, filosofian ja kielitieteen laitokset. Hallinnollisesti kognitiotiede on psykologian laitoksen alaisuudessa, dosentti Göte Nymanin ohjauksessa.

**1988** Intelligenzian esiasteenakin pidetty Simpleksi ry perustetaan.

**1991** Ensimmäinen kognitiotieteen maisteri, Patrick May, valmistuu.

**1994** Intelligenziasta tulee rekisteröity yhdistys.

**1997** Kognitiotieteen professuuri perustetaan psykologian laitokselle. Se on ensimmäinen laatuaan Suomessa. Yhteiskuntatieteiden tohtori Pertti Saariluoma valitaan tehtävään viisivuotiskaudeksi.

**1997** Helsingin yliopiston, Teknillisen korkeakoulun ja Taideteollisen korkeakoulun yhteinen Käytettävyyskoulu perustetaan. Tavoitteena on tarjota opiskelijoille asiantuntijuutta käytettävyydessä ja vahva perusta jatko-opinnoille.

**1998** Vuosittainen sisäänpääsykiintiö nostetaan 10 opiskelijaan.

**1998** [Salainen tiedekunta perustetaan](https://tiedekunta.com).

**2002** Filosofian tohtori Christina M. Krause valitaan kognitiotieteen professoriksi viisivuotiskaudeksi.

**2002** Psykologian laitos muuttaa nykyiseen sijaintiinsa Siltavuorenpenkereelle.

**2003** Kognitiotieteen amanuenssin virka perustetaan; filosofian maisteri Otto Lappi aloittaa tehtävässä.

**2003** Ensimmäinen kognitiotieteen tohtorintutkinto valmistuu. Pauli Salo (nykyisin Pauli Brattico) väittelee otsikolla \_Causatives and the Empty Lexicon: A Minimalist Perspective_vastaväittäjänään professori Ernest Lepore (Rutgers University).

**2004** Käyttäytymistieteellinen tiedekunta perustetaan; psykologian laitos siirtyy uuteen tiedekuntaan ja kognitiotiede sen mukana.

**2005** Koulutusohjelma käy läpi mittavan uudistuksen Bolognan prosessin yhteydessä.

**2007** Professori Christina M. Krausen virka muutetaan pysyväksi.

**2007** Vuosittainen sisäänottokiintiö nostetaan 12 opiskelijaan.

**2008** Kognitiotieteen yliopisto-opettajana (ma.) toimii Otto Lappi.

**2009** Kognitiotiede saa 50-prosenttisen yliopistonlehtorin, kun kognitiivisen ja havaintopsykologian lehtoraatti (Jussi Saarinen) jaetaan psykologian ja kognitiotieteen kesken.

**2010** Psykologian, kasvatustieteen ja puhetieteiden laitokset yhdistävä käyttäytymistieteiden laitos perustetaan. Kognitiotiede siirtyy uuden laitoksen alle osana psykologian ja kognitiotieteen oppiaineryhmää.

**2011** Vuosittainen sisäänottokiintiö nostetaan 15 opiskelijaan.

**2011** Professorin sijaisena toimii FT Pauli Brattico.

**2012** Professorin sijaisena toimii dos. Minna Huotilainen. Amanuenssin tehtäviä hoitaa FM Henri Kauhanen.

**2013** Professuurin ollessa täyttämättä hoitaa tehtäviä lukuvuonna 2013–2014 yliopistonlehtori (ma.) FT Alina Leminen.

**2014** 2014 – 2016 tehtäviä hoitaa yliopistonlehtori (ma.) FT Otto Lappi.

**2016** Pääaineopiskelijoiden sisäänotto lakkautetaan koulutusohjelmauudistuksen ajaksi. Yliopistonlehtori Otto Lappi jatkaa täyttämättömään professuuriin kuuluvien tehtävien hoitamista.

**2017**Kognitiotiede siirtyy takaisin humanistiseen tiedekuntaan. Väliaikainen sijoituspaikka löytyy nykykielten laitoksen alta.

**2018** Kognitiotiede siirtyy vasta perustettuun digitaalisten ihmistieteiden osastoon. Professuurin ollessa täyttämättä tehtäviä hoitamaan palkataan Otto Lapin lisäksi toinen yliopistonlehtori (ma.). Tehtävään valitaan FT Alina Leminen.

**2019** Humanistisen tiedekunnan tiedekuntaneuvosto päättää 26.3.2019 kognitiotieteen maisterivaiheen opintosuunnan perustamisesta ja sisäänoton avaamisesta syksyllä 2020.
